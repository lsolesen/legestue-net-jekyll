---
title: "Målsætning"
language: da
header:
  overlay_image: https://i.ytimg.com/vi/yHKa1tXwKC4/maxresdefault.jpg
  teaser: https://i.ytimg.com/vi/yHKa1tXwKC4/maxresdefault.jpg
categories:
  - Veje til udvikling
tags:
  - Børnetræningsmanuel 2006
  - målsætning
last_modified_at: 2015-04-07T15:16:02Z
---

Du kan lade dine spillere arbejde lidt med målsætning. Hvis du har mod på det, kan du introducere målsætninger fra spillerne er omkring 10 år.

## Vil du vide mere

Du kan se en praktisk indgangsvinkel til at lave målsætninger for unge spillere i Fodboldens Træningshjælper (Olesen, 2001).

## Hvorfor skal spillerne lave en målsætning

Ved at have en målsætning kan spillerne præstere mere, og spillerne bliver bedre til at koncentrere sig. Målsætningen hjælper spillerne med at fokusere på det, de gerne vil være bedre til. Målsætningen øger spillernes selvtillid og motivation, og de tager større ansvar for deres egen læring.

## Hvad er et godt mål?

Et mål er en handling, som spilleren gerne vil udføre. Spillernes mål kan være færdigheder, som de gerne vil blive bedre til; altså noget de kan kontrollere. Sådan et mål kaldes et præstationsmål.

## Hvordan kan spillerne lave en god målsætning?

Spillerne skal først vurdere hvilke styrker og svagheder, de har. En målsætning skal være udfordrende og realistisk, og den skal være konkret og målbar. Målene skal formuleres som den handling, spillerne gerne vil blive bedre til.

**Eksempel**. ’Jeg vil gerne kunne sparke bolden fra straffesparksfeltet og op i midtercirklen på en bold der ligger stille. Jeg vil gerne gøre det 8 ud af 10 gange inden sommerferien’.
{: .notice .notice--info }

## Hvad så når målsætningen er lavet?

Når målsætningen er lavet, skal spilleren naturligvis tage konsekvensen af det, og gøre det vedkommende har sat sig for. Spilleren skal engang imellem overveje om målsætningen skal justeres – enten op eller ned – hvis den viser sig at være for svær eller for let. Spillerne bør altid følge op på målsætningen og skrive i hvor høj grad vedkommende opnåede målsætning, og spilleren kan tænke på, hvad næste målsætning kan være.
