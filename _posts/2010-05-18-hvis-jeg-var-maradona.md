---
title: "Hvis jeg var Maradona"
header:
  teaser: /assets/images/hvad-er-fodboldens-udfordring.jpg
language: da
categories:
  - Fodboldhistorie
tags:
  - anmeldelse
last_modified_at: 2022-10-11T08:46:02Z
author: mads.davidsen
---

Dokumentarfilmen ’Maradona’ i 2008 af Emir Kusturica var en blandet oplevelse, da jeg så den første gang. På den ene side en fortjent hyldest til en af fodboldens største og mest sublime spillere gennem tiderne. Men på den anden side også en iscenesættelse af et afdanket hashvrag, som nok ikke går en fremtid i møde som raketforsker.

Det chokerede mig, hvor primitiv og udannet Diego Armando Maradona er som menneske. Selvom man altid skal have en kritisk sans over for tv-mediets magt, så kunne argentinerens uintelligens desværre ikke fordrejes. Den var ganske tydelig.

Kort efter filmens debut, i oktober 2008, blev den levende legende landstræner for Argentina. Et helt oplagt scenarie, og selvfølgelig skulle landets søn afprøves i embedet.

Men i begyndelsen gik tingene ikke, som da den lille 10’er selv var på banen for Albiceleste – de hvid-lyseblå stribede. 1-6 mod Bolivia og 1-3 hjemme mod ærkerivalerne fra Brasilien sendte et gys gennem de 40 millioner indbyggere i landet – Argentina var tæt på at smide VM-billetten. Den kom imidlertid i hus qua et par sene scoringer mod Peru og Uruguay.

Diego Maradona klarede kvalifikationen, og alle var tilfredse. Næsten i hvert fald. Faktum er nemlig, at verdens bedste fodboldspiller i 2009 og 2010, Lionel Messi, slet ikke fungerer på det argentinske landshold.

Messi er snarere symbolet på Argentinas spillemæssige problemer. En meningsmåling, i avisen Clarín, i 2009 viste, at 60 % af argentinerne helst så Lionel Messi ude af startopstillingen på landsholdet. Og det er der en forklaring på.

I kampene mod Peru og Uruguay blev Messi slet ikke ’sat op’, som han bliver i FC Barcelona, hvor hans medspillere skaber plads og rum til den lille driblekonge. Juan Sebastian Verón er landsholdets playmaker, men midtbanestrategen har en tendens til at varme bolden og dermed sænke possessionspillet. Og det rammer en type som Messi, der ikke længere bliver isoleret på kanten 1:1 mod backen.

I en træningskamp mod Tyskland i marts måned forsøgte Maradona at sende Messi op i angrebet ved siden af Gonzalo Higuain, men i den kamp lå de to angribere for langt fra hinanden – ligesom tyskere effektivt fik lukket ned for områderne mellem kæderne, hvor Messi forsøgte at finde plads.

Lionel Messis største udfordring ved VM er ikke modstanderne, men hans egen træner, som ikke har fundet den rette spillestil eller position til verdensstjernen. Samtlige 18 kvalifikationskampe har troldmanden spillet, men uden at vise formatet.

Og generelt har Diego Maradonas store problem som landstræner været, at han har ændret sine beslutninger konstant. Han har skiftet system et utal af gange fra 4-4-1-1, 4-1-2-1-2 til det anti-argentinske 4-4-2. Og siden debutkampen mod Skotland i 2008 har Maradona benyttet ikke færre end 102 forskellige spillere – og heraf noget kuriøst otte forskellige målmænd. Det vidner om en træner i panik.

Jeg vil utrolig gerne være en flue på væggen i omklædningsrummet, når Argentinas landshold gør klar til kamp. Som nuværende træner for et eliteungdomshold, så har jeg ganske enkelt svært ved at forestille mig, at Diego Maradona har de store taktiske planer eller er en dygtig mandskabsbehandler. Han mangler, som tidligere nævnt, basale menneskelige egenskaber.

I filmen af Emir Kusturica spilles en sang, Si yo fuera Maradona, der siden er blevet et pænt hit i Argentina. Oversat betyder sangen ’Hvis jeg var Maradona’, og hvis jeg var Maradona, så ville jeg se og få sat skik på holdets struktur, så stjernerne og de typer, som afgør fodboldkampe, kan blomstre.

Diego Armando Maradonas største udfordring, inden den første kamp den 12. juni i Johannesburg mod Nigeria, er at skabe tryghed og plads til Lionel Messi. Hans kvaliteter får han brug for.
