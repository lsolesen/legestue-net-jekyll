---
title: "Anmeldelse: Fodboldtræning - for unge talenter"
redirect_from: /blog/anmeldelse-fodboldtr-ning-unge-talenter
language: da
header:
  overlay_image: /assets/images/ffut_booklet.jpg
  teaser: /assets/images/ffut_booklet.jpg
tags:
  - anmeldelse
last_modified_at: 2013-02-20T10:42:45Z
---

**All-Round Sport har udgivet en cd-rom med øvelser til fodboldtræningen. Formålet med cd-rommen er at inspirere træneren til i højere grad at prioritere træningsøvelser, der lægger op til mange boldberøringer. Øvelserne på cd-rommen er gode uden at være revolutionende. Til gengæld er cd-rommens største styrke, at den også fokuserer på træningen af samsynet.**

Indholdet
---------

Cd-rommen har tre primære fokuspunkter:

- Målmandens tekniske træning
- Markspillernes teknik
- Viden om og træning af samsynet

De to første afsnit er spækket med øvelser, som illustreres med videoklip, animationer og speak. Videooptagelserne og animationerne er enkle, men illustrative, og man får et godt billede af, hvordan øvelsen rent praktisk foregår. Der er god inspiration til træneren, som gerne vil vide lidt mere om målmandstræningen, eller som gerne vil have lidt inspiration til skudtræning, hurtighedstræning og behændighedstræning. Øvelserne på cd-rommen er ikke revolutionerende, men et ganske glimrende idekatalog.

Cd-rommen vakte imidlertid for alvor min interesse, da jeg kiggede på det sidste hovedpunkt. Træning af samsynet. Det er velkendt at synet har en stor betydning i mange idrætter, herunder fodbold. Denne cd-rom gør noget ved det. I samarbejde med [Train Your Eyes](http://www.tye.dk/) er der lavet et afsnit, som sætter fokus på træning af synet. Det er især tankevækkende, at man ikke i elitefodbolden i Danmark har lagt mere vægt på synet. Et virkelig spændende område, som gerne måtte fylde endnu mere på cd-rommen - og som måske kunne kobles endnu tættere til nogle af de praktiske fodboldøvelser.

Videoer, animationer, udprint
-----------------------------

Valget af cd-rom-mediet er fornuftigt. Brugen af videoer og animationer giver et godt overblik over de mere komplekse øvelser. Muligheden for at skrive alle øvelserne ud med farvebilleder og kommentarerne fra cd-rommen gør, at du let kan tage øvelsesbeskrivelserne med til træning.

Kæl for det tekniske
--------------------

Alt det tekniske virkede efter hensigten i min gennemgang, så man sidder ikke tilbage med frustrationer på den bekostning. Til gengæld virker opbygningen af menusystemet lidt kluntet. Det bør ikke være nødvendigt at skrive på forsiden, hvor man skal gå hen for at finde en menu. Når man har vænnet sig til det, skæmmer det dog ikke oplevelsen af at bruge produktet. Der kunne også sagtens kæles lidt mere for detaljerne i brugerfladen. Det kunne også være vakst om cd-rommen kunne køres på mac og linux.

Læs mere
--------

Du kan læse mere om produktet på [All-Round Sport](http://www.all-roundsport.dk/DK-ProdFUTCD.htm)s hjemmeside, hvor du også kan finde videoeksempler fra cd-rommen. Cd-rommen koster 349 kroner. En cd-rom både for begyndertræneren og elitetræneren.
