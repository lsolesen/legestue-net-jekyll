---
title: "Managerspil med levende brikker"
language: da
header:
  overlay_image: https://bettingfamily.com/da/media/champions-league.jpg
  teaser: https://bettingfamily.com/da/media/champions-league.jpg
categories:
  - Fodboldspil
tags:
  - Fodboldspil
last_modified_at: 2013-03-01T22:04:50Z
---

_Artiklen er også bragt i Focus, nr. 3, 2000._

> ”Oven på endnu et nederlag er de økonomiske rammer efterhånden noget indskrænkede, og Manchester Uniteds manager, Bjarne, sætter sin lid til en uforudset ekstraindtægt. Samtidig køber Philip fra FC Barcelona en af Bjarnes nøglespillere, som er blevet utilfreds med forholdene og har sat sig selv på transferlisten. Helle er ved at betale Juventus’ spillere løn, mens hun også vurderer, om det kan betale sig at udvide stadion, så der kan komme flere tilskuere for at se kampene. Ingen spillere vil være med Bayern Münchens fallerede stjerner. Stine, hun må klare sig selv.”

Græstæppet er velplejet, spillerne toptrimmede og millionerne mange, når Champions League optager den bedste sendetid. Den samme oplevelse ville vi give spillerne på Vejle Idrætshøjskole. Græstæppet var så velplejet og jævnt i forhold til årstiden, at man skulle tro, det var en kunststofbane. Alle spillerne på fodboldlinien var udtaget til denne begivenhed, og de har fodbold fem gange om ugen, så en eller anden grad af trimmethed var der til stede. Millionerne var rigtig mange, for kopimaskinen på højskolen havde fungeret som seddelpresse dagene op til Champions League. Dette sideløbende med at Jim, Anders og Dorthe stik mod sædvane brugte mange sene aftentimer i selskab med deres lærere for at finpudse regelsættet.

## Regler

Champions League forløb over to solbeskinnede dage i marts. På et storstilet pressemøde blev konceptet bag Champions League præsenteret. Champions League er et managerspil, som det kendes fra enhver fodboldtosset knægts computer. På forhånd var udpeget fire managers, som skulle forsøge at lave et slagkraftigt hold. De fik et antal millioner, som de kunne købe spillere for.

Spillerne var på forhånd inddelt i nogle priskategorier, som kun managerne havde kendskab til. Når managerne havde håndplukket spillere fra listen, måtte manageren gennem kontraktforhandlinger aftale lønninger og evt. sejrsbonus.

> ”Managerne forsøgte ivrigt at få fat i Rasmus, men som professionel spiller, spiller han ikke for lud og koldt vand. Han forsøger ivrigt at påvirke kontrakten i retning af så mange nuller efter det oprindelige beløb som muligt Til sidst accepterer han dog en af klubbernes tilbud, velvidende at han hurtigt når spillet er i gang, vil sætte sig selv på transferlisten, hvor han efter at have vist sit værd, kan få en passende løn.”

Opgaven for spillerne i spillet var nemlig at skrabe så mange penge til sig som muligt, mens opgaven for managerne var todelt: dels at vinde den indlagte fodboldturnering, dels at lave en god forretning. For at sikre at alle spillere blev købt, skulle hver manager købe et vist antal spillere.

Manageren kunne selvsagt ikke skifte hold, men spillerne kunne sætte sig selv på transferlisten. De andre managers kunne så forsøge at skrive kontrakt med pågældende, som ofte ville forlange en højere løn. I indlagte forhandlingsrunder havde managere mulighed for at sætte spillere til salg eller byde på spillere i andre klubber.

Managerne havde samlet sit hold og i bogstaveligste forstand mange millioner i hånden. Kampe på hjemmebane gav entreindtægter, og sejre affødte også et millionbeløb. Men klubberne havde også store udgifter i form af spillerlønninger, ligesom de efter hver spillerunde skulle trække et kort med uforudsete hændelser, hvor man enten kunne få eller miste penge, som det kendes fra Matador.

## Aktiviteter

Selve spillet var bygget op om fire spillerunder, hvor holdene mødte hinanden indbyrdes i 5:5-kampe, hvor spillerne selv dømte. Stillingen blev løbende slået op, så managerne kunne overskue, om det var ved at være på tide at satse sportsligt. Alle startede på keglemål, men manageren havde mulighed for at opgradere deres stadion og på den måde få større entreindtægter og en hjemmebanefordel, som i spillet var opgjort i et målforspring. En opgradering af stadion blev tydelig ved, at holdet ved en opgradering fik 7-mandsmål og efter to opgraderinger fik 11-mandsmål.

> ”Bolden ligger klar til at blive sparket ud fra tee off-stedet ved første hul. Nicolai vurderer afstanden til næste hul. Han beslutter sig for at gå direkte efter at lægge bolden op på green. Det på trods af de to bøgetræer, som er kolossale forhindringer på halvvejen. Han lægger an til et kraftfuldt halvtliggende vristspark. Men han rammer bolden lidt skævt og må se sin bold svæve i retning af roughen. Nicolai må tage til takke med et slag over par. Måske kostede dette spark sejren.”

Yderligere indgik i spillet PGA Fodboldgolf Tour, hvor både spillerne og trænerne havde mulighed for at tjene ekstra penge. Banen var sat op med kegler rundt i de naturskønne omgivelser på Vejle Idrætshøjskole, og for at give spillet ekstra nerve var ikke alle hullerne lige fremkommelige, ligesom nogle huller var placeret i umiddelbar nærhed af skråninger, hvor en lidt forkert hastighed i bolden kunne betyde, at bolden rullede langt væk igen.

> ”FC Barcelonas spillere strider elegant hen over podiet, som er bygget op om havestuens eftergivelige møbler. Spilledelsen er bekymrede og tænker: godt forstanderen ikke er i nærheden. FC Barcelona har forberedt et historisk vue over spilledragtens udvikling, som angiveligt er startet med to togaklæder bundet om livet og nu har udviklet sig til dagens moderigtige trøjer.”

Efter afstemning skabte denne præsentation det største salg af merchandise, og klubben blev belønnet med et antal millioner. De fleste hold havde allerede fra begyndelsen fabrikeret spilletrøjer, så holdene var let genkendelige. Ved fremvisningen var trøjerne vasket og presset, som de aldrig var blevet før.

> ”Til de velkendte toner fra: ’Vi vil have sejren i land’ smukt akkompagneret af Gustavs nye elektroniske orgel skråler FC Barcelonas spillere: ’Som den bedste klub i verden / må I andre føle smerten / for når Barca går på banen / går I andre ned med fanen’.” Publikum og den brede forbrugerskare tog hurtigt nummeret til sig, og pladesalget eksploderede. Det betød naturligvis at klubben igen fik en pose penge at boltre sig med. Indslagene var et herligt afbræk i turneringen, og alle var gået til opgaven med stor entusiasme og kreativitet.

## Gennemførelse

Spillet kræver en spilledelse, som i dette tilfælde var to jakkesætsklædte undervisere fra Vejle Idrætshøjskole, nemlig artiklens forfattere. Spilledelsens opgave er at overskue spillets gang. De enkelte klubbers økonomi skal overvåges, så nogen ikke går helt rabundus. Det kan også være nødvendigt at ophæve enkelte kontrakter, så alle klubber kan mønstre spillere nok til at gennemføre kampene i overensstemmelse med reglerne.

Stævneledelsen ophævede bl.a. en kontrakt med baggrund i kærestesorger, hvilket affødte lidt forbigående utilfredshed. En utilfredshed som ikke blev mindre, da det tvungne medlemskab af stævneledelsen også var steget pga. dyre middage mv., og alle klubberne således måtte slippe nogle af de hårdt indtjente millioner.

Vinderen af Champions League blev behørigt hædret med diplomer og chokolade. Lidt ære og sukker var på sin plads efter to hårde dage. Her var der ingen utilfredshed, kun samtykke om et vellykket arrangement.

## Vil du spille Champions League

Du kan [se mere om spillet her og købe reglerne](/champions-league/).
