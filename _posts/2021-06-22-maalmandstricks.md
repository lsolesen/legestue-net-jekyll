---
title: &title "Målmandstricks: Tricks for målmanden i fodbold"
permalink: /maalmandstricks-fodbold/
language: da
header:
  overlay_image: https://images.unsplash.com/photo-1544333323-ffb9dada323c?ixid=MnwxMjA3fDB8MHxwaG90by1wYWdlfHx8fGVufDB8fHx8&ixlib=rb-1.2.1&auto=format&fit=crop&w=1900&q=5
  teaser: https://images.unsplash.com/photo-1544333323-ffb9dada323c?ixid=MnwxMjA3fDB8MHxwaG90by1wYWdlfHx8fGVufDB8fHx8&ixlib=rb-1.2.1&auto=format&fit=crop&w=400&q=5
  caption: *title
categories:
  - Fodboldtricks
tags:
  - målmand
last_modified_at: 2021-06-20T10:33:33Z
---

Det er meget vigtigt, at en målmand har sikre hænder. Thomas Sørensen
og Peter Schmeichel taber sjældent en bold, og det er bl.a. det, der gør
dem til nogle af verdens bedste målmænd. De har opøvet sikkerheden
ved at lege med bolden, og de kan garanteret en masse af de tricks og
behændighedsøvelser, du finder i dette afsnit.

Afsnittet er delt op i ‘Smarte målmandstricks’, ‘Flere bolde’ og
‘Behændighedsøvelser’. Formålet med øvelserne i alle afsnittene er at
opøve din boldkontrol med hænderne.

## Smarte målmandstricks

### Høghen

Lars Høgh, tidl. OB, kastede ofte med en hånd bolden bagom og op over
skulderen på sig selv, inden han tog bolden og lavede et slyngudkast.

### Ravelli

Thomas Ravelli, tidl. svensk landsholdsmålmand, kunne godt lide at lave
dette fintede udkast. Lad som om du vil kaste bolden ud med et slyngkast
med højre hånd. I stedet for at slippe bolden fører du den imidlertid foran
maven og over i venstre hånd. Herefter fører du bolden bag om ryggen, så
den kommer over i højre hånd igen.

### Schmeichel

Peter Schmeichel, tidl. dansk landsholdsmålmand, fintede ofte, at han ville
lave et af sine berømte lange slyngudkast. Når det så ud til, at han ville kaste,
slog han i stedet bolden ned i jorden.

### Rindom

Målmanden skal holde bolden i luften ved at bokse til den.

### Snurrefingeren

Målmanden drejer bolden rundt med to eller en hånd og skal
holde bolden i luften på en finger. Fingeren skal ramme aksen,
som bolden drejer om.

## Målmandstricks med flere bolde

### Boldbalance

Du holder en bold i hænderne. Oven på bolden lægger du en anden bold,
som du skal forsøge at få til at blive liggende. Nu skal du få boldene til at
bytte plads ved at tage fat i den øverste bold og flytte den neden under den
anden bold, uden at boldene ryger på jorden.

### Jonglere med to bolde

Målmanden har to bolde - en i hver hånd. Boldene kastes skiftevis op i
luften og gribes med samme hånd, du kastede bolden op i luften med.
Kan du kaste i utakt?

- Målmanden har to bolde - en i hver hånd. Boldene slås i jorden på
samme tid. Kan du drible i utakt?
- Kan du jonglere med to bolde i den samme hånd?
- Kan du holde en bold med begge hænder og bruge denne bold til at
jonglere en anden bold i luften?

### Jonglere med 3 bolde

Kan du gøre ligesom jongløren i cirkus og jonglere med tre bolde?

### Behændighedsøvelser

Disse behændighedsøvelser hjælper dig til at få sikre hænder.

- Foran og bagved I. Målmanden står med spredte ben og bøjer sig
forover. Målmanden skal holde bolden med højre hånd foran benene og
venstre hånd bagved benene. Så er opgaven hurtigt at skifte hånd, uden
at bolden falder til jorden.
- Foran og bagved II. Målmanden står med spredte ben og overkroppen
foroverbøjet. Målmanden skal gribe bolden foran knæene med begge
hænder og bagved knæene med begge hænder. Hurtige skift.
- Over hovedet. Målmanden har bolden bag ryggen og skal kaste den
over sit eget hoved og gribe den foran sig selv.
- Cirkler. Målmanden fører bolden rundt om kroppen i cirkler, hvor
målmanden skiftevis bruger højre og venstre hånd.
- Skru tilbage. Målmanden holder bolden i begge hænder og kaster den
fremad med underskru. Når den rammer jorden, skal den gerne springe
tilbage til målmanden.
- 8-taller. Målmanden står foroverbøjet og kører bolden rundt i 8-taller
mellem benene. Skift retning.
- Rotér armen. Hold armen strakt ud til siden, mens du har bolden
liggende i håndfladen. Kast bolden lidt op i luften, roter armen, så
håndfladen roterer en hel omgang. Grib bolden efter at du har vendt
hånden.
- Kolbøtte. Kast bolden op i luften. Slå en kolbøtte og grib den igen, uden
at bolden rammer jorden.
- Drej rundt I. Målmanden står med bolden i begge hænder foran sig.
Målmanden kaster bolden op i luften, drejer en halv omgang og griber
den bag ryggen med begge hænder. Prøv både at dreje højre og venstre
omkring. Kan du dreje en hel omgang?
- Drej rundt II. Bolden holdes mellem hænderne. Bolden slippes (kastes
altså ikke op i luften) og målmanden drejer en omgang for at gribe
bolden, før den når jorden.
- Over ryggen. Målmanden står foroverbøjet med bolden i begge hænder
mellem benene. Målmanden kaster den op bag ryggen, rejser kroppen
og griber bolden, når den daler ned foran ham (målmanden skal altså
ikke vende sig om efter bolden, men kaste den over ryggen på sig selv).
