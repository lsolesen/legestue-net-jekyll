---
title: "Find en ungdomsturnering"
redirect_from: /blog/find-en-ungdomsturnering
language: und
header:
  overlay_image: /assets/images/p20060923_174423a.jpg
  teaser: /assets/images/p20060923_174423a.jpg
tags:
  - sydafrika
last_modified_at: 2013-02-17T10:28:20Z
---

Det er sin sag at finde rundt i en af de større sydafrikanske byer. Den offentlige transport ligner ikke den danske, og hvis man tager en almindelig "cab" - det vi i daglig tale kalder en taxa, kører den ikke umiddelbart ud i de enkelte townships, og man skal ikke forvente, at de kan vejen selv om man kan stadionnavnet.

Jeg skulle til ungdomsturnering på Adcock Stadium, som ligger ude i en sort township, og den eneste måde at komme der ud på er ved at tage med en af de lokale "taxier" - som er små minibusser, der kører uden en fast køreplan. Jeg tog ud til et stort shoppingcenter, som hedder Greenacres, hvor der er en stor station for disse taxier.

Jeg nærmer mig lidt langsomt dette uvante transportmiddel, for det står altid i indledningen i turistbøger om Sydafrika, at man skal være forsigtig, fordi kriminaliteten blandt de sorte er så høj. En sort fyr kommer hen til mig, og spørger om jeg har brug for lidt hjælp, og jeg siger lidt afvisende "ja", men er samtidig meget skeptisk. Jeg siger, at jeg skal ud og se fodbold på Adcock Stadium, og han lyser op. Han fortæller, at han er formand for dommerpanelet i Eastern Cape-regionen, og da jeg fortæller, at jeg er tilknyttet FCKs Fodboldskole i Port Elizabeth lyser han op, for han kender udmærket Roald Poulsen.

Faktisk har Sizwe, som han hedder, endda været vidne i den sag Roald Poulsen havde oppe ved disciplinærudvalget hos SAFA. Sizwe viser mig den rigtige vej til Adcock Stadium, hvor jeg fik et par rigtig gode oplevelser, som du kan læse om i artiklen "Ungdomsturnering på Adcock Stadium".
