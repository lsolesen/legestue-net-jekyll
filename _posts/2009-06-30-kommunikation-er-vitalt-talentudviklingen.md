---
title: "Kommunikation er vitalt for talentudviklingen"
redirect_from: /blog/kommunikation-er-vitalt-talentudviklingen
language: da
author: mads.davidsen
header:
  overlay_image: /assets/images/full_1795.jpg
  teaser: /assets/images/full_1795.jpg
tags:
  - talentudvikling
  - kommunikation
  - den værdsættende samtale
last_modified_at: 2013-02-15T12:49:43Z
---

Det lyder banalt, men det er utrolig vanskeligt at sætte ord på, hvordan man som træner skal kommunikere med spillerne.

> Some people believe football is a matter of life and death, I am very disappointed with that attitude. I can assure you it is much, much more important than that.

Som træner er du meget vigtig for holdet. Du er strategen, ingeniøren og lederen. Det er dig som træner, der sætter reglerne, tonen og stilen. Det er dit job at skabe en god stemning og få spillerne til at kende og forstå din plan.

Ledelse er at skabe resultater gennem andre. Evnen til at samarbejde, evnen til at motivere andre, uddelegering af ansvar, lydhørhed overfor andre, at kunne begrunde beslutninger og evnen til at vise tillid er essentielle for en fodboldtræner.

Som ungdomstræner er udviklingen vigtigere end resultaterne, da målet til enhver tid er at hjælpe spillerne op på et højere niveau. Spillerne skal banalt sagt have den bedst mulige fodboldtræning i det bedst mulige udviklingsmiljø.

Og her er dialogen med spillerne altafgørende. En gylden regel hedder.

> Behandl alle ens – ved at behandle alle forskelligt

En træner skal have en god portion empati og fornemme, hvem der har brug for hvad, hvornår og hvordan. Det kræver store menneskelige egenskaber, men også kommunikative evner.

Arbejdet med en spillertrup kan være vanskeligt, fordi spillere har brug for noget forskelligt hele tiden. En dårlig dag i skolen, skænderi i hjemmet eller drillerier på vej i bussen kan gøre, at spilleren den dag kræver helt særlig omsorg og dialog.

Det gælder om at vælge sine ord med omhu, da spillerne lytter og følger trænerens kommunikation.

Derfor fire råd.

- Vælg jeg-sprog
- Lyt til ende, når en spiller snakker
- Vær konkret
- Tal i nutid/fremtid

Det modsatte af disse metoder er:

- Du-sprog
- Afbrydelse
- Abstrakt
- Fokus på fortid

Alle mennesker, organisationer, hold og teams motiveres bedst til en optimal præstation, hvis de mødes med anerkendelse, respekt og påskønnelse.

Det lyder meget simpelt, men i nuet på træningsbanen er det utrolig svært at bibeholde den værdsættende samtale. Fodbold er et fejlfinderspil, men i stedet for at fortælle spilleren, hvad han ikke skal gøre, så kan man forklare, hvad man gerne vil se ske på banen.

Her er følgende seks metoder brugbare:

- Tal om det, du ønsker dig
- Tal om det, der virker godt
- Tal om den fremtid, du ønsker
- Tal i ressourcesprog ”Vi kan…”
- Sikr dig, at spillerne forstår den helhed, de er en del af

### Anerkend forskelle i holdninger

Kommunikation handler i sin banale forståelse om transport af information. Målet er oftest at overbevise andre med ord. Hver gang du snakker med spillerne har du muligheden for at selektere i dit sprog og ordvalg.

Træf derfor den rigtige beslutning og husk, at en hævet stemme ofte betyder, at argumentationen er svag eller ikke-eksisterende.
