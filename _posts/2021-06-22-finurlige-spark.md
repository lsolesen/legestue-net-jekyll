---
title: &title "Finurlige spark i fodbold: Kan du skyde om hjørner?"
permalink: /finurlige-spark-fodbold/
language: da
header:
  overlay_image: https://images.unsplash.com/photo-1493185659424-16c86605dd4f?ixid=MnwxMjA3fDB8MHxwaG90by1wYWdlfHx8fGVufDB8fHx8&ixlib=rb-1.2.1&auto=format&fit=crop&h=600&w=1200&q=10
  teaser: https://images.unsplash.com/photo-1493185659424-16c86605dd4f?ixid=MnwxMjA3fDB8MHxwaG90by1wYWdlfHx8fGVufDB8fHx8&ixlib=rb-1.2.1&auto=format&fit=crop&h=300&w=400&q=10
  caption: *title
categories:
  - Fodboldtricks
tags:
  - finurlige spark
last_modified_at: 2021-06-20T10:33:33Z
---

Bolden hænger nydeligt i luften efter en flot aflevering fra din ligesindede
kammerat, og du svinger benet i forhåbning om at skrive din egen lille
fodboldhistorie. Du rammer bolden fuldstændig rent lidt på ydersiden, og
bolden smyger sig op i målhjørnet af jeres hjemmelavede træmål. Det føles
så dejligt, at du ikke kan vente med at lære andre måder at sparke på.
Dette kapitel beskriver spektakulære måder at sparke på, og ikke mange
af dem indgår i trænerens standardtræning. De mere almindelige
sparkeformer kan ses i Fodboldtekniske Færdigheder.

Ved en del af sparkeformerne er det en overordentlig god ide, at du er
varmet op, inden du begiver dig ud på verdensarenaen med al din energi
og sparkelyst.

## Snøvsen

Du starter dit tilløb lige bag bolden. Omkring en halv meter fra bolden
hopper du; i luften samler du benene, og bolden træffes med storetæerne
af begge fødder. Sørg for at få lidt fart på i tilløbet, så er det lettere at få god
fart på bolden. Du kan naturligvis også lave Snøvsen med hælene!

## Knæet

Selvom bolden er på jorden, kan du sagtens sparke til den med knæet. Det
kræver bare lidt muskelarbejde. Du løber hen mod bolden, som skulle du til
at give den et ordentlig los. Lige når du normalt ville svinge benet, laver du i
stedet en kraftig bøjning i støttebenet, så sparkebenets knæ komme så tæt
på jorden, at knæet kan træffe bolden. Knæet skal føres hurtigt frem mod
bolden. Det er lidt vanskeligt at sætte bolden i hjørnet med knæet.

## Maradona

Mange af de store spillere ynder at bruge dette spark. Rivaldo brugte det
til præcise afleveringer i VM 1998, men Diego Maradona brugte det mest
mindeværdigt og effektivt ved VM 1986.

Presset i hjørnet krydsede Maradona sparkebenet om bag støttebenet,
og med vristen lagde han bolden præcist ind i panden af en af sine
fremstormende medspillere, som scorede let. Det er lettest, hvis du løber
skråt til bolden. Altså hvis du vil aflevere bolden indover fra højre side af
banen med venstre ben, løber du ned af sidelinien med højre ben yderst.
Først placerer du højre ben som støtteben, hvor tæerne peger lidt ind mod
målet. Venstre ben føres bagom højre, og bolden rammes på vristen.

## Methling

Du kan også helflugte med en Maradona. Bolden er i luften. Du krydser
sparkebenet ind bag støttebenet og rammer bolden med vristen, uden at
bolden rammer jorden.

## Støtteben

Du lader som om, at du vil sparke hårdt til bolden, men i stedet for at sætte
støttebenet ved siden af bolden rammer du bolden, når støttebenet føres
frem. Det er vigtigt, at du kommer mod bolden i høj fart, ellers kan du ikke
få tilstrækkelig fart på dit fintede skud. På straffespark vil målmanden få sig
en gevaldig overraskelse, hvis du laver sparket rigtigt.

## Ramme støtteben

Ved at sparke bolden ind på dit eget ben, kan du få bolden til at ændre
retning, så modstanderen kommer til at løbe den forkerte retning. Lad os
bare håbe, at din medspiller forstår afleveringen. Forsøg at få støttebenet
langt foran bolden, så du ikke kommer til at tackle dig selv.

## Krydshæl

Du sætter støttebenet, så bolden kommer til at ligge på udvendige side
af benet. Derefter krydser du sparkebenet foran støttebenet og sparker
bolden tilbage i den retning du kom fra.

## Numseaflevering

Spark bolden et stykke over dit eget hoved, så den daler ned lidt bagved dig.
Du skal forsøge at spille bolden over til en kammerat med numsen.

## Stående saksespark
En lettere form for saksespark. Her forbliver du oprejst og risikerer således
ikke at slå dig gul og blå. Bolden kommer mod dig. Du springer op i luften.
Først sparker du lidt frem ved siden af bolden med det ene ben, hvorefter du
sparker til bolden med det andet ben.

## Støttebenhæl

Du tager et langt skridt foran bolden i et almindeligt løbeskridt og fortsætter
egentlig bare med at løbe. Når benet svinges tilbage i løbeskridtet, vil du
højst overraskende for de fleste ramme bolden med hælen, og den ryger
bagud. Du kan lave skridtet lidt kraftigere for at få mere fart på bolden.
Husk at kigge efter om der er nogen til at modtage afleveringen, inden du
laver den.

## Saksespark

Bolden skal helst være i luften lidt over dit hoved (det er i alt fald meget
vanskeligt, hvis bolden er på jorden). Først sparker du med højre fod op
ved siden af bolden, mens venstre kommer lidt efter og træffer bolden på
vristen. Sørg for at tage af med armene, når du lander.

## Omgangen

Bolden triller fremad, og du løber efter den, som du alligevel så ofte gør.
Du tager et langt skridt over bolden med højre fod. Så snart du lander med
højre fod begynder du at dreje, så du kan sparke til bolden tilbage i den
retning, du kom fra, med højre yderside. Du kan bedst få fart i bolden, hvis
du drejer en halv omgang. Dette spark er lettest med en let bold eller en
plastikbold.

## Roberto Carlos’ dommedagsspark

Roberto Carlos blev meget berømt, da han juni 1997 mod Frankrig valgte
at lave et af de flotteste frisparksmål nogensinde. Han tilførte bolden så
meget skru, at bolden på et tidspunkt var omkring syv meter fra den rette
linie mellem Carlos og målet. Bolden endte som bekendt ikke ved siden af
målet, men i hjørnet uden chance for Frankrigs målmand Fabien Barthez.
Det er frivilligt, om du vil lade ventilen pege hen mod dig selv, ligesom
Roberto Carlos gør. Du tager 6-8 meters tilløb. Du skal løbe hurtigt hen til
bolden og træffe bolden næsten midt på med ydersiden. Hvis du bruger
venstre fod, vil bolden skrue fra højre mod venstre. Sparket kræver megen
træning for at få det samme skru i bolden, som Roberto Carlos kan. Han
træner op mod 40 spark om dagen (!), og han kan sparke med mere end 120
km/t. Det kræver træning og muskler!

**Hvorfor kan bolden skrue?** Her kan du finde en [forklaring på, hvorfor man kan få en fodbold
til at skrue]({% link _posts/2021-06-22-hvordan-skruer-bolden.md %}).
{: .notice .notice--info }

## Skorpionsparket

Columbias tidl. landsholdsspiller, den meget farverige Rene Higuita lavede
dette ekvilibristiske spark i en venskabskamp mod England i 19951. Bolden
kommer lige mod ham i hovedhøjde. Han header ikke til bolden, men
dukker sig samtidig med at han løfter hælene samlet op. Bolden træffes
med begge hæle og sparkes forsvarligt væk. Heldigvis for Rene Higuita gik
det godt. Higuita er nemlig målmand, og han lavede sparket, mens hans
stod mellem stængerne. Det fortæller vist alt om, hvor farverig han var,
mens han spillede.

## Pist væk

Løb fremad med bolden. Træd på den med tåen af den ene fod. Med det
samme fører du den anden fod mod bolden og sparker til den med tåen.
Hvis du har god fart på, kan du på denne måde sparke temmelig langt.
Du kan også sparke med indersiden bagom støttebenet, hvis du trækker
bolden lidt tilbage mod benet i samme øjeblik, du skal til at ramme bolden
med indersiden.

## Bandeafleveringen

Du spiller bolden med venstre fod på tværs af kroppen direkte ind på højre
fod, som du i samme ombæring fører i den retning du vil aflevere. Sparket
kan være yderst overraskende i et snævert område.

## Ronaldos krølle

Ronaldo ynder undertiden at bruge dette spark. Du svinger højre ben, som
var du ved at lave århundredets dommedagsskud, men med vilje sparker du
hen over bolden. I stedet fører du støttebenet frem mod bolden og spiller
den nogle meter ud til siden, hvor din medspiller kommer stormende.
