---
title: "Anmeldelse: Fodboldtræning - et væld af øvelser"
redirect_from: /blog/anmeldelse-fodboldtr-ning-et-v-ld-af-velser
language: da
header:
  overlay_image: /assets/images/p20060923_173952.jpg
  teaser: /assets/images/p20060923_173952.jpg
category:
  - Anmeldelse
tags:
  - anmeldelse
last_modified_at: 2013-02-17T10:27:37Z
---

**Per Christensen har begået en kompendium, som henvender sig til den "travle træner". Hæftet er smækfyldt med øvelser, og øvelserne er også illustreret vha. DBUs Hjemmebanen.**

Lad det være skrevet med det samme: Der er masser af gode øvelser i kompendiet, og det er en god ide, at øvelserne er vedlagt på cd-rom, så de kan afspilles i DBUs Hjemmebanen. Det gør kompendiet let at gå til. Jeg har i hvert fald tænkt mig at kigge endnu grundigere på øvelserne, så jeg kan se, om der er nogen, der kan forbedre min træning.

Hvordan kan kompendiet bruges i dagligdagen?
--------------------------------------------

God forberedelse til træning er efter min mening karakteriseret ved, at:

**træneren tænker udvikling**
Det er altafgørende, at træneren ikke bare tænker på at afvikle træningen. Det er trænerens opgave at give holdet og de enkelte spillere lejlighed til at udvikle sig.

**holdet har en spillestil**
Hvad skal vi træne, og hvorfor skal vi træne det? Det kan være en god øvelse for _alle_ trænere at gøre sig overvejelser om, hvordan man ønsker at spille. Disse overvejelser er en hjælp i den daglige træning.

**træneren har en periodeplan**
For at strukturere ens træning ordentligt og sikre sig, at der er tid til at berøre de enkelte emner, der vil gøre holdet i stand til at leve op til spillestilen, så er det en god hjælp med en periodeplan.

**den enkelte træning har et tema**
Det første træneren bør skrive på sit papir under forberedelsen er træningens tema. Temaet skal naturligvis knytte an til holdets spillestil.

**udvælge relevante øvelser**
Først efter alle tankerne om træning er på plads, skal træneren altså udvælge de øvelser, som bedst muligt ideerne for holdet realiseret.

Når først træneren har nogle mere præcise ideer med træningen, bør han åbne kompendiet. En øvelse bør altid opfylde et formål. Hvis du træner konditionstræning, kan du lige så godt gøre det med en øvelse, som samtidig fremmer din spillestil.
