---
title: "Hjælp til at gøre fodbold sjovt!"
redirect_from: /blog/hj-lp-til-g-re-fodbold-sjovt
language: da
header:
  overlay_image: /assets/images/hj-lp-til-g-re-fodbold-sjovt.jpg
  teaser: /assets/images/hj-lp-til-g-re-fodbold-sjovt.jpg
categories:
  - Om
tags:
  - fodboldens lege
  - fodboldens træningshjælper
last_modified_at: 2013-02-20T10:49:42Z
---

På sin hjemmeside www.legestue.net gør divisionsspilleren i fodbold Lars Olesen det helt klart, at det skal være sjovt at spille fodbold. Derfor handler en stor del af hans hjemmeside også om tricks, som man kan gå for sig selv og træne i hverdagen.

At det skal være sjovt at spille fodbold går også igen i 2. udgave af hæftet **Fodboldens Lege**, som Lars Olesen nu har udgivet.

Hæftet er primært henvendt til fodbolddrenge i alle aldre, og der er gode ideer og inspiration til, hvordan man kan have det sjovt og samtidig blive bedre til at spille fodbold.

Der er lege beregnet for både to spillere og hvis man er en større flok. Der er også forslag til konkurrencer, ligesom hæftet giver nogle bud på, hvorledes man stabler sin egen turnering på benene. Det er et hæfte, som både spillere og ungdomstrænere kan få meget nytte af.

Det er **Fodboldens Træningshjælper** også. Det hæfte har Lars Olesen også lige udgivet i 2. udgave. Også denne udgivelse er primært henvendt til børn og unge, der elsker fodbold, og gerne vil være endnu bedre til at spille det.

Men igen kan også ungdomstrænere have stor gavn af det, da det på mange måder hjælper med at skabe overblik. Lars Olesen fortæller om, hvorfor det er nødvendigt at træne, om hvordan man skal træne forskelligt i forskellige aldre og om de forskellige træningsformer som teknik, mentaltræning og smidighedstræning.

Der er gode tips til, hvordan en spiller skal træne og også turde træne, og disse tips vil mange trænere nok også have glæde af at studere. Der er også et afsnit om kosten, og i det hele taget byder Fodboldens Træningshjælper på en udstrakt hånd og masser af gode ideer, så man kan få trænet både rigtigt og sjovt.

Man skal også sætte ord på sine egne styrker og svagheder, ligesom man skal sætte sig mål og delmål. Til det formål har Lars Olesen indsat et program for hver måned, som man selv skal udfylde, og det er en rigtig god idé. På den måde bliver man fastholdt på de mål, man har sat for sig selv.

Derfor er også Fodboldens Træningshjælper anbefalelsesværdigt.

Artiklen er oprindeligt udgivet i Fodboldtræning. Bragt her med tilladelse fra Erik Glyngfeldt.
