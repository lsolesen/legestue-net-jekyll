---
title: "Afrikansk opvarmning"
redirect_from: /node/245
language: da
header:
  overlay_image: /assets/images/img_7.jpg
  teaser: /assets/images/img_7.jpg
tags:
  - fodboldrytmer
last_modified_at: 2013-01-02T13:43:52Z
---

**Afrikansk opvarmning er en opvarmningsform, hvor der især bruges rytme og klap som en del af øvelserne uden bold. Den besnærende, rytmiske opvarmning i den afrikanske variant er sandelig værd at iagttage og helt sikkert værd at imitere i Danmark.**

Jeg har iagttaget og deltaget i rytmeopvarmningen i mange variationer; på forskellige hold; og med forskellige aldersgrupper, og fælles for alle er, at bevægelserne er fuldstændig synkroniseret, så klappene runger højt og taktfast. Derudover stiger humøret gradvist gennem hele opvarmningen, når spillerne spontant begynder at råbe og synge, samtidig med at de finder på nye øvelser.

Når vi bliver så imponerede af, hvor rytmiske de afrikanske spillere udfører deres opvarmning, er det fordi de har øvet sig længe. Det har været en del af deres fodboldopdragelse lige fra de er helt små, så vi kan godt holde op med at tro, at denne opvarmningsform kun kan fungere i Afrika, for der er spillerene født rytmiske. Hvis vi begyndte at øve rytmisk opvarmning med vores spillere, når de stadig skal have hjælp til at snøre fodboldstøvlerne, ville superligaholdenes opvarmningen rundt på de danske stadions sagtens kunne erstatte de kønne cheerleaders optræden inden kampene. Enkelte ungdomshold i Danmark er faktisk begyndt at implementere den rytmiske variant af opvarmning uden bold.

Organisering
------------

Jeg står og fumler med mit videokamera på banen; jeg er ved at gøre klar til at overvære den første træning for University of Port Elizabeth FC København (UPE FCK), Sydafrika. Spillerne stiller op på tre rækker og løber langsomt fremad. Umiddelbart virker det ikke så forskelligt fra en dansk opvarmning. Spillerne slår over i noget stille og roligt gadedrengehop. Pludselig begynder spillerne at knipse i takt. Ligheden med dansk opvarmning er holdt op. Det jeg har glædet mig til at se sker snart. Jeg overværer et festfyrværkeri af forskellige rytmeøvelser, og jeg får optaget en masse på video. Jeg glæder mig allerede til at komme hjem og se det.

> \- Det kommer bare naturligt, og sommetider kopierer du de ældre spillere. Jeg er vokset op og har set seniorerne gøre det, og så har jeg bare efterlignet dem, siger Sandele fra UPE FCK.

Det er især de sorte spillere som fører an ? og smilene bliver stadig bredere, når Fire, Kimba og Shorty sætter ekstra krydderi på opvarmningen med xhosa- og zulu-råb. De supplerer let med bevægelser fra danse, som de kender fra deres stammer. De hvide deltager dog også uden problemer og lige så elegant.

> \- Det er ikke noget særligt. Jeg har gjort det hele livet, og det er en fast del af træningen, siger Warren, som er en af de hvide spillere i UPE FCK.

Drengene kan lide det
---------------------

Den brasilianske opvarmning har ikke haft en så lang levetid i Afrika, som man måske tror. Faktisk blev det først populært i starten af firserne, så den har faktisk kun små 20 år på bagen, sider Eddie, som er assistenttræner i UPE FCK. Han er således ikke flasket op med den brasilianske opvarmning, men den er blevet introduceret, da han var seniorspiller. Eddie har dog taget opvarmningen til sig.

> \- Drengene kan lide det. Vi bruger det som opvarmning uden bold for at højne moralen. Langt de fleste afrikanske lande gør det, siger Eddie.

Keith Hutton, som er immigreret englænder og træner for Sct. Georges Football Club, er enig med Eddie.

> \- Vi skal gøre det. Der er to ting vi skal gøre før hver kamp, og det er at bede og at lave denne rytmeopvarmning, hvor drengene får lov at udfolde dem selv. Jeg synes det er med til at bringe harmoni ind på holdet. Så er det ret sjovt og giver en god koordination.

Hvorfor afrikansk opvarmning?
-----------------------------

**Opvarmningseffekt**. For overhovedet at have en berettigelse som opvarmning skal øvelserne tilgodese nogle fysiologiske parametre, og det opfylder opvarmningen, når den laves ordentligt. Dog kunne det være en god ide at lave nogle pulsmålinger på spillere, som udfører opvarmningen for at få noget mere dokumentation. En bevægelsesanalyse vil også afsløre, at man rent faktisk ved øvelserne kommer ud i nogle af de nødvendige yderstillinger, hvilket også skal være en del af en ordentlig opvarmning.

En supplerende begrundelse for at indføre den brasilianske opvarmning i træningen er:

**Koordination og rytme**. Det kan let være en del af den daglige koordinationstræning, som jo skal handle om at beherske kroppen i mange forskellige situationer, og der findes utallige kombinationer af de forskellige rytmer.

**Teamspirit**. Ved at lave noget sammen som hold, hvor man er afhængige af hinanden kan det skabe en samhørighed. Det kan være med til at skabe en rytme og selvtillid før kamp og en sikkerhed, hvis det bliver et ritual. Samtidig er det sikkert, at den enkelte spiller kommer til at føle sig som en del af holdet (så snart han har lært at følge med).

Happy Clappy
------------

Marc Tommy, som bl.a. træner UPE FCKs U15-hold, giver et lidt overraskende, men samtidig tankevækkende svar, da jeg spørger ham om, hvad han ved om brasiliansk opvarmning.

> \- aha, du mener "happy clappy". Det er godt for koordinationen, men jeg er mere tilhænger af, at man bruger bolden mere i opvarmningen inden en kamp, så spillerne får mere boldføling. Mange hold bruger faktisk kun ?happy clappy?, og de synes jeg ikke er rigtigt.

Marc har fat i noget. Alle gode ting mister noget værdi, hvis de ikke bruges på den rigtige måde, eller de overdrives. Det er altså op til den træner, som gerne vil introducere rytmisk opvarmning for sine spillere, at finde en god balance. Men så er der også masser at smil at hente. Træneren skal dog samtidig være forberedt på, at spillerne måske i begyndelsen kan gøre lidt modstand, så længe tingene er lidt vanskelige at koordinere. Men Ronaldinho lærte jo heller ikke alle sine tricks på en dag.
