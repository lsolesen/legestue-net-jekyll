---
title: "Global goal - et legeredskab"
permalink: /global-goal-et-legeredskab/
redirect_from: /blog/global-goal-et-legeredskab
language: da
header:
  overlay_image: /assets/images/global-goal-et-legeredskab.jpg
  teaser: /assets/images/global-goal-et-legeredskab.jpg
categories:
  - Anmeldelse
tags:
  - anmeldelse
  - udstyr
last_modified_at: 2013-02-20T10:33:43Z
---

**_Global Goal_ er et multifunktionelt legeredskab, som oprindelig er tænkt til fodboldtræningen. Målet er meget mere end et mål - og det er faktisk ret sjovt at lege med.**

Målet er kram. En 70 kg tung mand kan blive lidt højere ved at stille sig op på den øverste ring, selvom målet ikke er noget klatrestativ. Det er ingen sag at transportere målet rundt på banen - selv for de yngste spillere. Læg målet om på siden, og du kan uden problemer trille rundt med det. Så langt, så godt. Men er målet også noget ved?

## Legesyge seniorer

Det er det! Legesyge gik vi to mand ud på banen. Vi startede med at spille lidt til mål efter ringen i toppen. Vi lavede lynhurtigt regler om, at bolden må ramme jorden en gang, og vi måtte gerne sparke til bolden flere gange i træk. Det gav et point at ramme ringen, og det trak et point fra, hvis bolden ramte jorden mere end en gang. Vi fik et smil på læben, forsøgte hele tiden at forudse, hvordan bolden kunne tænkes at springe fra målet, og samtidig lavede vi en masse bevægelse sidelæns med lavt tyngdepunkt. Her kunne man hurtigt glemme tiden, og det er en lettere form for fodtennis, som måske giver flere mulighed for at spille med.

Vi væltede målet ned på siden og lod det trille afsted, mens vi forsøgte at ramme topringen med et følt vristspark. Det var sjovt og svært og kan sagtens være en konkurrence i stil med at ramme overliggeren.

Vi lavede nogle stafetter, og det er ingen sag hurtigt at sætte et par individuelle stafetbaner op med udgangspunkt i målet. Vi driblede væk fra målet, vendte om og afsluttede mod de små mål, som sætter krav til præcisionen - og sikrer at bolden ikke springer alt for langt væk.

Endelig brugte vi trampolinen til at spille bande på. Det er en virkelig god funktion på målet. Det gav os mulighed for at lave headekonkurrence, selvtræne vores hovedstød, bruge _Global Goal_ til at lægge bolden op til en flugter og meget mere.

Her erfarede vi imidlertid, at når målet står i en 45 graders vinkel, og man står og sparker bolden ind på nettet med indersiden, så kan der godt være lidt problemer med at bolden ikke kommer ordentligt tilbage, hvis bolden er glat og der er det mindste skru i bolden. Måske kunne det nederste net med fordel være lavet af et mindre glat materiale. Jeg vil dog lige understrege, at trampolinen virker fint, når man står og header, eller man kaster bolden ind i nettet.

## Bedste egenskaber

Målet vil være ideelt til at stå i en klub til fri afbenyttelse i alle døgnets 24 timer. Det kan være den udholdende træningsmakker, jeg har drømt om hele min barndom, når de andre børn ikke havde tid til at spille fodbold med mig - igen. (Desværre er det ofte ikke det, der vil ske i en klub. Målet vil netop blive lænket fast, så folk kun kan bruge det under opsyn.)

Med _Global Goal_ kan du (selv)træne flugtere, inderside, præcision og meget andet, og du får ingen rygskader, når du selv skal flytte rundt på det. Det er også sjovt at spille fodtennis (med det net, der følger med), hvor målet giver lidt flere aspekter i spillet.

Vi har ikke afprøvet målet i egentlige træningssituationer, men det vil klart være anvendeligt som et mål, man sætter i midten, når der spilles positionsspil, og som bandespiller i forskellige øvelser. Men om det er bedre end at sætte to kegler på midten af banen, er jeg lidt i tvivl om.

Vi ser klart de største muligheder for målet hos de yngre spillere, hvor vi til gengæld også mener, at der er mange muligheder. De kan kaste, gribe, sparke, heade og meget mere uden at være afhængig af en makker. Det er der ganske god ide i, blot målet ikke overtager al træning af disse færdigheder; fodbold handler jo netop om at være afhængige af hinanden.

Målet ville også med fordel kunne bruges til spiludvikling, hvor de unge virkelig kan få lov at bruge hele deres kreativitet og forsøge at se muligheder i et anderledes redskab.

## [Global Goal](https://www.manager-shoppen.dk/shop/145-global-goal-/2562-global-goal---model-new-home/)

Du kan se mere om målets anvendelsesmuligheder på deres ganske informative hjemmeside, som endda har et layout som rammer målgruppen ganske godt.

Hjemmesidenørden ærger sig imidlertid over, at den benytter sig af _frames_, som er et for gammelt kneb til at fastholde menuen i toppen. I dag ville man bruge XHTML, CSS og en eller anden form for SSI. Opfinderne af _Global Goal_ udvikler hele tiden målet, og de er smittende entusiastiske. Når det bliver muligt at spænde nogle trampolinnet for målene i bunden, så vi i stedet har bander, tror jeg, at målet bliver endnu mere anvendeligt - også til den almindelige træning.

## Der gabes over meget - men ikke af kedsomhed

Målet kan bruges til rigtig meget. Måske gaber man imidlertid lidt for højt ved at fastholde, at målet kan bruges til alle målgrupper til alle former for træning. Den opfindsomme kan utvivlsomt benytte målet til det meste, men der skal jo også være en ide i at gøre det!

Den mest åbenlyse ulempe ved målet er imidlertid prisen, hvor de færreste måske vil gabe så højt. Indkøbsprisen ligger på den forkerte side af 7.000 kroner 5.200 kroner (excl. moms). Det er for mange penge at give for en god træningspartner. Hvis du har brug for alle funktionerne, kan det imidlertid være en god investering.

Vil du derimod kun bruge nogle af målets muligheder: fodtennis, trampolin, små mål, træningspartner, kan det måske bedre betale sig at investere i produkter, som netop er udformet til formålet.

Alt i alt kan jeg sagtens anbefale målet til de klubber, som gerne vil gøre det til en god oplevelse at kommer der - også til selvtræning uden for træningstiden.
