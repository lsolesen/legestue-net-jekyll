---
title: "Fodboldtricks i Cyberspace"
redirect_from: /node/254
language: da
categories:
  - Om
tags:
  - Om
last_modified_at: 2013-02-15T12:06:55Z
---

**Lars Olesen inviterer inden for i Fodboldens Legestue. Fodbold er sjovt, og fodbold skal være sjovt. Sådan kan man uden problemer tolke Lars Olesens indstilling til det populære spil med den runde bold.**

Lars Olesen er selv til daglig kontraktspiller i 1. divisionsklubben AC HorsensFC Fredericia, men derudover har han også slået dørene op til sit eget lille hjørne af Internettet. Og alene titlen på hjemmesiden afslører, at fodbold skal være sjovt. Lars Olesen har nemlig kaldt sit site for Fodboldens Legestue. Han lagde 21 af sine tricks fra hæftet ud på hjemmesiden, og det gav ham også den fordel, at han hele tiden kunne opdatere med nye tricks, som han fandt på eller faldt over andre steder. Siden fulgte endnu to hæfter fra Lars Olesens hånd, nemlig Fodboldens Træningshjælper og Fodboldens Lege, som begge også kom på Internettet, og efterhånden er Lars Olesens hjemmeside vokset. Går man ind på hovedsiden på www.legestue.net så får man en menu, hvor man kan gå ind i flere punkter.

Det første er Fodboldens Tricks, hvor 2528-årige Lars Olesen har samlet en database bestående af knap 100 sjove, spændende og flotte fodboldtricks. Her kan man blot andet høre om tricks med navne som Amerikansk Pandekage, Backbreaker, Cryuff i farten, Davids’ klister, Huttelihuthut, Klapperslangen og Snøvsen. Til nogle af de mange tricks er der også videoklip, så man kan se, hvordan de præcist skal udføres. Til dette menupunkt hører også en liste med rekorder i jonglering med en fodbold, ligesom der er mulighed for at taste sine egne tricks ind, som så måske kan komme med på hjemmesiden.

## Quiz

Næste menupunkt hedder Fodboldens lege, og det turde være åbenlyst, hvad der kommer sig bag dette. Også her er der mulighed for at komme med ideer, hvis man selv har nogle gode forslag til lege, som man gerne vil dele med andre. Næste punkt er er fra hæftet Fodboldens Træningshjælper, som primært er beregnet til dem, der gerne vil være bedre til at spille fodbold og til trænere, der gerne vil have - endnu - bedre styr på træningen. Der er også mulighed for at klikke sig videre til en vejledning om fedt og energiprocent, og så får man mulighed for at regne sin egen fedtprocent ud. Der er også et punkt, der inviterer til at gå en tur i Legestuens egen butik, hvor man kan handle online.

Her kan man selvfølgelig købe Fodboldens Legestue, det første hæfte, som Lars Olesen samlede, ligesom man kan købe Fodboldens Træningshjælper og Fodboldens Lege. Disse to hæfter er netop kommet i en ny og forbedret udgave. Man kan også købe en cd-rom med Fodboldens Tricks, hvor både hæftet og videoklippene er inkluderet. Desuden kan man købe en video, hvor elever fra Vejle Idrætshøjskoles Fodboldlinje 2002 viser 45 trick og 15 øvelser med brasiliansk opvarmning. Endelig kan man købe blokke og kuglepenne og derigennem samtidig støtte Red Barnet. Lars Olesens Legestue indeholder blandt andet også et skrabespil, og så er der en fodbold-quiz, eller rettere så er der flere quizzer. Om fodboldregler, om anatomi og om fodboldviden for bare at nævne nogle af dem.

## Stort arbejde

Der er endnu flere sider, end dem, der er nævnt her, og det har da også taget Lars Olesen mange timer at få sitet opbygget.

> Det kan være et stort arbejde at vedligeholde og opdatere siderne, men jeg har fundet en måde, så det går forholdsvist nemt. Men i opstartsfasen tog det meget lang tid. Der var mange sider og mange undersider, der skulle laves, og der skulle tages hensyn til for eksempel grafik og brugervenlighed. Men nu, hvor det hele er ved at være på plads, så er det til at have med at gøre, forklarer Lars Olesen.

Det er lidt forskelligt hvor meget tid, han bruger på at opdatere siderne.

> Nogle uger laver jeg lidt på siderne hver dag, mens der ikke er så meget at lave andre uger, siger Lars Olesen.

> Når det er en hjemmeside på nettet, så skal der hele tiden noget nyt på, og det kan hurtigt blive en tidsrøver, hvis man ikke passer på, siger AC-spilleren, der klart understreger, at han ikke tjener penge på siden, og at det heller ikke er formålet med den.

Han får ind imellem mails fra folk, der har besøgt hans hjemmesider, og så lægger han altid svaret ud på hjemmesiden. Han vil meget gerne i kontakt med brugerne af siden, og interaktivitet er et af nøgleordene for ham.

> Der er nogle, der sender tricks og lege til mig, og så vurderer jeg, om det er noget, der kan bruges på siden, forklarer Lars Olesen.

Men det skal være sjove øvelser, tricks og lege, hvis de skal have en chance for at komme med på siden. Sjove på den måde, at det er sjovt for fodboldspilleren at træne i dem.

> Formålet med det første hæfte, som jeg lavede, var at komme med de tricks, som jeg selv savnede, da jeg var lille. Derfor samlede jeg de tricks. Meningen var, at det skulle blive lidt sjovere endnu at spille fodbold, forklarer han.

Han fortæller, at hjemmesiden er delt op i to niveauer, et til spillere og et til trænere.

> Det er altid godt med lidt inspiration, og det er det, jeg prøver at give her. Jeg har set drenge på otte-10 år til træning blive delt op i to 11-mands hold og så bare spille på to mål hele træningen. På hjemmesiden prøver jeg at vise, at der også er andre muligheder. Jeg prøver at videregive ideer, så det bliver sjovt for spillerne at træne, og jeg prøver at vise, at man lærer noget af at lege, forklarer Lars Olesen.

> Når det er sjovt, så vil man også gerne træne lidt ekstra, men så er det pludselig ikke selvtræning, så er det leg, tilføjer han.

Selv om han af og til får en mail fra brugere af hjemmesiden, så får han ikke den respons, som han havde regnet med, da han gik i gang med projektet.

> Og de mails, som jeg får, kommer mest fra udlandet. 40 af tricksene er oversat til engelsk, og de fleste mail og kommentarer i gæstebogen kommer fra blandt andet England. Det er som om, at man der har en anden kultur, når det handler om at give sin mening til kende på en hjemmeside, vurderer Lars Olesen.

Og han vil meget gerne have meget mere respons, også fra danske trænere og spillere.

> Jeg går da langt fra rundt med en idé om, at det er en uimodsagt sandhed, som jeg fortæller om på hjemmesiden. Det er min holdning til fodbold, som jeg forsøger at begrunde på siden, og jeg vil meget gerne høre om andre måder, forklarer han.

## Undervisning

Fodbold har altid fyldt en meget stor del af hans liv.

> Fra jeg var 10 år har jeg selv brugt meget tid på at øve i forskellige tricks, jeg har altid synes, at det er helt fantastisk, og det er blandt andet det, jeg gerne vil dele ud af, siger han.

Og fodbolden er fulgt med ham ind i det voksne liv. Som nævnt er han kontraktspiller i AC Horsens, og tidligere har han spillet for holdet i barndomsbyen Syvsten, for Frederikshavn, Fredericia og OB. Han har taget DBU-kurser, og han har i flere perioder undervist på fodboldlinjen på Vejle Idrætshøjskole. Lige nu holder han tog pause fra undervisningen i Vejle. Han skal nemlig have sit studie i Århus gjort færdigt. Han er i gang med at afslutte sit bifag, som er samfundsfag. Hovedfaget er afsluttet. Og det er selvfølgelig idræt. Når han er færdig med studiet, håber han, at han i første omgang kan blive ansat som højskolelærer på en idrætsskole.

## Nej til resultatfodbold

Og en ting er helt sikkert, og det er, at han vil blive ved med at spille fodbold.

> Fodbold er sjovt, og det skal være sjovt at spille fodbold. Man skal ikke tage det hele så alvorligt. Det er altså ikke nødvendigt, at man skal kunne sparke 40 meter, når man er 10 år. Hvis man har en god teknik og en god spilforståelse, så er man nået et godt stykke, lyder det uden tøven fra Lars Olesen.

Hans holdning er også helt klart, at en træner ikke skal "overcoache" spillerne, så spillerne ikke selv får en chance for at finde ud af tingene. Uden denne overcoaching lærer spillerne tingene hurtigt, mener Lars Olesen.

> Jan B. Poulsen (tidligere dansk u-landsholdstræner og nuværende landstræner i Singapore, red.) sagde engang, at hvis ellers træneren og forældrene kan holde mund i 20 minutter, så skal spillerne nok finde ud af det, siger Lars Olesen.

Men han erkender, at det er en svær balancegang at finde ud af, hvornår man skal coache, og hvornår man ikke skal, og han erkender også, at det er forskelligt fra barn til barn, hvor stort et behov, der er. Til gengæld er han ikke et sekund i tvivl om, at resultatfodbold ikke hører hjemme i ungdomsrækkerne.

> Frank Arnesen har engang sagt det fremragende, da han sagde, at det eneste hold, der skal vinde i PSV, er holdet i Æresdivisionen. Jeg mener, at man helt generelt kun skal fokusere på udvikling, og det er også det sjoveste.

> Og hvis det er sjovt, så bliver man også ved med at spille fodbold. Det gælder også på eliteplan i seniorrækkerne. Selv om man spiller efter resultater, så skal det stadig være sjovt. Selvfølgelig er hold i for eksempel superligaen nødt til at gå på kompromis med nogle ting, men til træning kan man stadig gå og lave en masse sjove ting. Det skal der være plads til, og jeg tror også på, at det betaler sig i den sidste ende, slår Lars Olesen fast.

_Artiklen er bragt med tilladelse fra Erik Glyngfeldt._
