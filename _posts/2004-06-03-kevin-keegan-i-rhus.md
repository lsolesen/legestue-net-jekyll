---
title: "Kevin Keegan i Århus"
redirect_from: /blog/kevin-keegan-i-rhus
language: da
header:
  overlay_image: /assets/images/keegan_quote.jpg
  teaser: /assets/images/keegan_quote.jpg
tags:
  - oplæg
last_modified_at: 2013-02-20T10:35:22Z
---

I forbindelse med Football Festival i Århus var en række trænere og ledere i en halv times audiens hos en af fodboldens fordums stjerner og nuværende trænere. Kevin Keegan øste ud af sine holdninger til forskellige områder af fodbolden. Det var glædeligt for oplevelsen, at mikrofonen strejkede i regnvejret, for efter lidt tomgangssnak siddende og talende ind i mikrofonen fik problemerne Keegan ud på gulvet, hvor hans karisma og gestikuleren gjorde oplevelsen meget bedre.

> - Det burde I have taget højde for. Når britiske mennesker kommer, kommer regnen også, sagde Keegan lunt og hjemmevant med at tale foran et publikum.

#### Vinde eller udvikle

Der er mange eksterne forventninger til et hold. De fleste forventninger i de større klubber går på, at der skal være gode resultater, mens andre forventer, at de yngre spillere spiller. Keegan mener, at det er en lidt vanskelig balance, men at det letteste valg er altid at bruge de rutinerede kræfter, som garanterer flere sejre.

#### Store spillere

Ordinære spillere har en mulighed, når de spiller. Gode spillere har et par muligheder, mens de største spillere har uanede muligheder, fordi de ser alting.

> - Det er som om, at de har en film til at køre samtidig med, at de spiller, siger Keegan, som nok ikke helt kan sige sig fri for, at det samme gjaldt ham i hans storhedstid. Desværre kom han ikke med anvisninger på, hvordan man kunne fremelske denne egenskab hos spillerne, så man måske kunne gå fra at være ordinær til at være god.

Keegan var også ved at begive sig ind på et spændende felt, hvor han ville fortælle om egenskaber hos forskellige spillertyper; eller rettere hvilke egenskaber man sjældent fandt hos samme spillertype. Desværre blev det kun ved tilløbet, da han påpegede at fart (:pace) og mod (:courage) sjældent fandtes hos den samme spiller.

#### Ungdomstræning

> - I er de vigtigste personer i en ung spillers fodboldliv. Hvis I laver dårlig træning, forsvinder deres glæde ved spillet, og de stopper. Laver I derimod god og sjov træning, skal de nok holde fast, understregede Keegan.

> - Ofte vil spillerne bare spille kamp, men så er det vigtigt, at du kan forklare dem, hvorfor du laver de enkelte øvelser. Du laver jo aldrig en øvelse for øvelsens skyld, men for at kunne forbedre noget, som du så kan tage med ind i kampen og blive bedre der, fastholder Keegan.

Keegan har også en kommentar til Viel Coervers træning, som han på et tidspunkt har overværet. Han fortæller om en rigtig flot øvelse, som han sammenligende med ballet med fodbold. 19 spillere fik øvelsen til at se legende let ud, men desværre var der en, som ikke kunne finde ud af den. Keegan fortæller om de forventninger, han havde til den fejlretning, der ville komme, men den personlige fejlretning udeblev. I stedet blev øvelsen fejlrettet ved at sende spilleren ind, for han spolerede jo trænerens øvelse.

> - Det er vigtigt at have tålmodighed. Selv når jeg træner med Nicolas Anelka, spiller han ikke altid så godt, som jeg ved han kan. Men så pludselig kommer det, sagde Keegan.

Keegan ville i stedet have sendt de 19 spillere ind, som jo mestrede øvelsen og beholdt den ene spiller. Dette ville have givet ham tid til at hjælpe spilleren, så han også kunne komme til at mestre øvelsen.

> - Du kan gøre alt, hvad du sætter dig for, opmuntrer Keegan.

Herefter understreger Keegan betydningen af, at trænerne rent faktisk ved noget. David Beckhams indlæg er fx kun gode, fordi der er nogen at ramme inde i feltet. Han sparker ikke bolden ind efter et hoved, men ind efter et område. Men fordi træneren får forklaret, at bolden spilles ind efter et hoved begynder børnene at kigge op i stedet for på bolden, og så er det sværere at slå et godt indlæg.

> - Husk altså at forklare ved indlæg, at bolden sparkes efter et område og ikke efter et hoved, siger Keegan.

#### Materialer

Samtidig sagde han, at materialerne er vigtige, hvis man vil lave god træning. Bolde er rigtig gode rekvisitter, sagde han med et smil, men også valget af kegler skal man tænke over.

> - Det er smart at vælge nogle store kegler, som ganske vist er lidt sværere at slæbe på, men så kan spillerne heller ikke bare løbe hen over dem, når de fx dribler, griner Keegan.

Dette oplevede han bl.a. i Sydafrika i en township nær Cape Town. Han skulle træne nogle spillere, og han havde fået at vide, at der sikkert dukkede mellem 25 og 50 op. Klokken fire var der kun dukket omkring fire spillere op, men den lokale mand sagde: "Der skal nok komme nogle flere". Keegan spurgte så, om han kunne få boldene, og han fik en bold. "Det er rigeligt", sagde den lokale. 20 minutter over fire var der omkring 300 børn, og Keegan havde en bold.

> - Så er det temmelig umuligt at lave ordentlig træning, grinede Keegan og fortsatte, så må du bruge noget tid på at rejse nogle penge, så du kan få bolde nok.
