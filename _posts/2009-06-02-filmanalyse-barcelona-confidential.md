---
title: "Filmanalyse: ‘Barcelona Confidential’"
redirect_from: /blog/filmanalyse-barcelona-confidential
language: da
author: mads.davidsen
header:
  overlay_image: /assets/images/messi.jpg
  teaser: /assets/images/messi.jpg
tags:
  - film
last_modified_at: 2013-02-20T10:42:16Z
---

**Den nye dokumentarfilm, ‘Barcelona Confidential’, er en seværdig oplevelse og en hudløst ærlig og spændende film om livet bag væggene i den catalanske storklub.**

Filmen indledes 15.juni 2003, da en gruppe unge succesfulde erhvervsfolk overtager magten i FC Barcelona med den nye leder, Joan Laporta, i spidsen.

Klubben er i sin værste krise nogensinde, økonomisk ruineret, en spillerstab som ikke harmonerer og en fanskare, som kræver handling her og nu.

Laporta og hans nye stab tager fat med det samme og ansætter den legendariske spiller, men urutinerede træner, hollænderen Frank Riijkaard til medier og fans store fortrydelse.

Samtidig indledes en periode med flere spændende indkøb, det mest spektakulære er selvfølgelig indkøbet af superstjernen, Ronaldinho, hvor man følger forhandlingerne og bestyrelsens arbejde og bekymring for om det lykkes at lokke brasilianeren til klubben.

Man får igennem hele filmen et unikt indblik i arbejdet bag linjerne, hvor bestyrelsen diskuterer holdets præstationer og fremtiden for klubbens økonomi.

Klubben skal af med sin enorme gæld og her skrives nye billigere kontrakter og de dyre spillere sælges. Laporta har i sine valgløfter lovet en sund økonomi og et verdensklassemandskab.

FC Barcelona er, om man er fan eller ej, en fascinerende og helt igennem fantastisk klub. Filmen viser hvor mange følelser der er involveret og hvordan klubbens ledere virkelig lever og ånder for FCB. Hvert medlem af klubbens bestyrelse arbejder også ulønnet, og har smidt 10 millioner kroner i projektet for blot at sidde med ved bordet - noget som illustrerer den fanatisme der er i Barcelona. Man hører også adskillige gange Joan Laporta og andre højtstående medlemmer sige: "Leve Barcelona, leve Catalonien"

Catalonien er ikke blot en provins i Spanien, men en nation uden at være en stat. Barcelona er nationens stolthed og alle bakker op om klubben i med- og modgang.

Til slut i filmen gennemgår bestyrelsen næste sæsons trup og snakker indkøb og salg af spillere. Højst overraskende er træneren, Frank Riijkaard, ikke med ved mødet, som ledes af Laporta. Bestyrelsen har en ufattelig magt i spansk fodbold, og selvom Laporta har afskaffet enestyre ved hans ankomst sidder de stadig tungt på vægtskålen.

**Bemærkninger**

Jeg er ikke selv Barcelona-fan, men kunne ganske enkelt ikke undgå at blive grebet af filmen om klubben. En unik oplevelse, hvor man nærmest sidder med til interne møder og får oplysninger om spillere og ting, som normalt aldrig slipper frem i dagens lys.

1½ times underholdning for fodboldelskeren og er man Barca-fan skal denne film ganske enkelt opleves.
