---
title: "Liverpool - You'll never walk alone"
redirect_from: /blog/liverpool-youll-never-walk-alone
language: da
author: mads.davidsen
header:
  overlay_image: /assets/images/465141-liverpool_fans.png
  teaser: /assets/images/465141-liverpool_fans.png
tags:
last_modified_at: 2013-02-20T10:45:42Z
---

Liverpool Football Club er en verdenskendt engelsk fodboldklub og igennem historien har Liverpool på godt og ondt præget klodens fodboldhimmel. 15. marts 1892 blev Liverpool stiftet som en selvstændig fodboldklub. Indtil da havde Liverpool og de nuværende rivaler, Everton, dannet en fællesklub. Over 100 år er gået og klubben har vokset sig større og større. 18 engelske mesterskaber, fem Champions League titler og syv F.A. Cup titler pryder blandt andet pokalskabene på det imponerende Museum of Liverpool.

Byen Liverpool har små 600.000 indbyggere og indgår i storbyområdet, Merseyside, med 1,5 millioner indbyggere, som betragtes som den næst vigtigste havneby i England.

Fodboldklubben Liverpool er ultimativt et besøg værd. 4. december 2005 gik min drøm i opfyldelse, da jeg endelig skulle en tur til Liverpool. Vi ankom tre timer før kick off til kampen mod Wigan til hjemmebanen, Anfield Road, og allerede så tidligt var der liv og masser af mennesker. Stadion er præget af historiske monumenter og turen rundt om, er som en tur tilbage i tiden. Hårene rejser sig, når man står foran statuen af den legendariske manager, Bill Shankly, som bliver betragtet som den største træner nogensinde på Anfield og er kendt for klassiske citater som:

> Fodbold er ikke et spørgsmål om liv eller det, det er meget vigtigere end det.

Shankly har virkelig sat sit præg på klubben og han var forud sin tid rent fodboldmentalt. Indgangsdøren til Liverpools omklædningsrum er mindre end modstanderholdets, for ifølge Shankly ville hjemmeholdets spillere ligne store giganter, når de trådte ud i spillerindgangen og nærmest måtte dukke sig under døren. Modstanderen skulle få et psykisk knæk allerede inden kampen blev fløjtet i gang, mente Shankly.

Hans ideer og tanker præger stadig Liverpool i dag og det fortæller alt om Shankly, som stoppede i klubben i 1974, efter 15 år ved roret. Blandt andet holder man fast i omklædningsrum filosofien, hvor spillerne sidder på bænken i deres positioner. Altså målmændene ved siden af hinanden, forsvarerne side om side, midtbanespillerne samlet, osv. Dybt fascinerende og ganske enkelt for at undgå klikedannelser. Omklædningsrummene på Anfield er chokerende ydmyge og minder mest om en dansk serieklubs faciliteter. Det ved LFC godt og intentionen er klar. Spillerne skal koncentrere sig om spillet på banen, og ikke have luksus i form af telefoner, tv, computere eller andre moderne ting, som kan forstyrre koncentrationen.

Uden for stadion er mindesmærket om tilskuerkatastrofen på Hillsbrough et besøg værd. Her lyser den uendelige flamme, som aldrig slukkes og konstant mindes de 96 Liverpool fans som så tragisk blev dræbt 15.april 1989. Selv mere end 15 år efter ulykken lægger folk stadig blomster foran flammen til hver eneste hjemmekamp og voksne mænd står side om side og græder - et stærkt syn. Ydermere findes en butik lige overfor The Kop tribunen, som udelukkende køres af frivillige, og som alle ugens syv dage samler penge ind til de efterladte fra Hillsbrough-tragedien. Liverpool går utrolig meget op i deres historie og flere indgange rundt om Anfield er opkaldt efter legendariske trænere, som førnævnte Bill Shankly og hans efterfølger, Bob Paisley.

Oplevelsen af en kamp på Anfield Road er ganske enkelt fantastisk og ubeskrivelig. 45.000 mennesker fuldstændigt engagerede i 90 minutter og når alle, kort før kampstart, står op og synger kendingsmelodien, "Youll never walk alone" står man med en klump i halsen og kuldegysninger langt ned af ryggen. Stemningen er i top, alle på Anfield deltager i sangene og ikke som i Danmark, hvor en minoritet af stadion synger og skaber stemning. Passionen lyser ud af alle, fodbold er deres liv og selvom arbejdsløsheden er forholdsvis høj i Liverpool er der altid udsolgt på Anfield.

Vi var på pub (The Park) inden kampen, og her møder man alt fra den 70-årige mand til en 10-årig dreng, som er med sin far til kamp. Pubben var overfyldt og stemningen på kogepunktet. Tilskuerne i England har større tradition for at gå på pub inden en kamp, og folk kommer også senere ind på stadion end man ser det på de danske fodboldstadions.

Liverpool er utrolig stolte over sin historie og alle sine titler. Et godt eksempel er fra forrige sæson, hvor klubben vandt Champions League titlen efter et sensationelt comeback mod AC Milan, som førte 3-0 ved pausen. Tilskuerne på Anfield tror på, at Bill Shankly og de 96 mennesker, som blev dræbt på Hillsbrough, var med til at bære holdet frem til sejren - den første i mere end 20 år. Det seneste mesterskab ligger tilbage i sæsonen 1989-90 og en triumf i Premier League er alles drøm i Merseyside klubben.

[Køb Liverpool - You will never walk alone hos Saxo*](https://www.partner-ads.com/dk/klikbanner.php?partnerid=28187&bannerid=43264&htmlurl=https://www.saxo.com/dk/liverpool_illugi-joekulsson_indbundet_9788771187144){: .btn .btn--large .btn--danger}
